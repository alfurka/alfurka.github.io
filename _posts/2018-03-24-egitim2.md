---
layout: post
title: Türkiye'de Eğitim
subtitle: Eğitime Dair Notlar - 2
tags: [eğitim, felsefe, düşünce]
image: /img/hello_world.jpeg
bigimg: /img/learning.jpg
---

Eğitim hayatının 18. yılında olan ve hala öğrenimine devam eden bir `öğrenci`  olarak eğitimin kendisi hakkında da sık sık kafa  yormuşumdur. Sanırım lise yıllarımda içerisinde bulunduğum ortam şartları beni bu konu hakkında daha fazla düşünmeye zorladı. Üniversiteye daha yoğun hazırlanmaya başladığımız dönemde evim okula oldukça uzaktı ve yolda çok fazla zaman kaybediyordum. İki otobüs kullanıyor ve otobüsten indikten sonra 7-8 dakikalık bir bisiklet yolculuğum oluyordu. Eve geldikten sonra yoruluyor, uzunca bir süre dinlenmem gerekiyordu. Bir de benim tembelliğimi ekleyin üstüne... Az çalışıp iyi sonuç almak istiyordum. Çok çalışmak ayıp, zaman israfıydı... Eğer bir saat ders çalıştıysam en azından yarım saat plan yapmışımdır. O zamanı çalışarak harcasam daha mı iyi olurdu? Emin değilim. İyi kötü, sonuç odaklı öğrenmeyi, kendimi tanımayı, düzenli olmanın etkilerini, kendi çalışma tekniklerimi geliştirmeyi öğrendim. Mesela, bir süre sonra planlama işini, uyumadığım zamanlarda, otobüste yapabileceğimi fark ettim. Sınavlarda yanlış yaptığım ve emin olmadan cevapladığım sorular üzerinden geçmeye başladım. Puanlama sistemini iyi etüt ederek, arkadaşlarımın aksine, önemli konulara daha çok zaman ayırdım. Zor konularda daha çok kafa yormanın, derslerle alakalı alakasız, kapasitemi arttıracağını düşünerek zor konularla uğratım: görelilik teorisi ve bazı felsefi konular. 

Böyle anlatınca insanüstü bir iradeye sahip başka bir kişiden bahsediyormuşum gibi hissettim. Tabi ki hayatım bu döngü içerisinde devam etmiyordu. Arkadaşlarımla bilgisayar oynuyor, halı saha maçı yapıyor, film ve dizi izliyor, internette bolca vakit geçiriyordum. Tek farkım okul ve dershane gündeminden bağımsız olarak kendime gündem oluşturabilmemdi. Mesela hoca bildiğim bir konuyu anlatıyorsa dersi dinlemiyordum. Dershanede bazı derslere girmiyordum. Ek dersler, programlar bana uygun değilse katılmıyordum. Hem motivasyon hem de dikkat sınırlı kaynaklardı ve bunları doğru kullanmaya çalıştım. Her şeye rağmen, bana soracak olursanız o yıllar benim ve arkadaşlarım için israf oldu. Hiç bir müzik enstümanı öğrenmedim, profesyonel olarak bir spor ile uğraşmadım, mantık ve belagat gibi temel ilimlere uzak kaldım, vs. Eksikliklerimi ancak üniversiteye geldikten sonra fark edebildim, pek çok kişi gibi. 

Bu `verimlilik` takıntısı sanırım üniversiteye geldiğimde beni Endüstri Mühendisliği bölümünü seçmeye itti. Sonrasında düşünsel açıdan çok fazla değiştim. Sanırım düşüncelerimdeki en sarsıcı değişim sosyal zekayı kabul etmemdi. Yani matematik ve fen bilgisi sorusu çözen bir zekadan başka türlü zekaların olduğunu fark ettim. Bunun söylemem pek çok insana basit bir düşünce gibi gelir. Halbuki derinleşmeye başladığınız zaman bu konunun hayatın hemen hemen her noktasına tesir ettiğini görürsünüz. Böylece mesele çok daha karmaşık bir hal alır. Ben de burada bu karmaşık konunun tahlilini (analiz) ardından terkibini (sentez) yapacağım. 

Biraz önce fark ettiyseniz, serzenişte bulundum ve lise yıllarımın (eğitim sistemi yüzünden) israf olduğunu ima ettim. İşte tam bu noktada çok ciddi bir sorun var. Eğitim konusu her zaman kamusal/toplumsal bir mesele olarak görüyoruz. Toplumumuzun neredeyse tamamı, eğitimi devletin oluşturduğu sistem içerisinde oynanan bir oyun/kader olarak görüyor. Teknolojinin bu kadar geliştiği ve internetin bu kadar yaygınlaştığı bir zaman diliminde en azından gençlerin bu bakış açısından sıyrılmasını umuyorsunuz ama birçok liseli ve üniversiteli hala `iyi eğitim almış olmamalarından` şikayetçi. Halbuki eğitim, devletin politikalarına teslim edilemeyecek kadar önemli bir konu. Merak etmeyin, bu yazı dizisini "Eğitim herşeydir" diyerek bitirmeyeceğim. Sadece(!) iyi veya kötü, içinde bulunduğumuz hayatta (eğitim sisteminde) özgür olduğumuzu ve bu özgürlüğümüzün bizi kendi eğitimimizden sorumlu tuttuğunu iddia edeceğim. 