---
layout: post
title: Eğitim Üzerine Bir Podcast - Cahil Hoca
subtitle: Eğitim, edebiyat ve ekonomi
tags: [eblog, ğitim, sokrates, podcast, cahil hoca, ekonomi, freelance]
image: /img/hoca.jpg
bigimg: /img/table.jpg
---

Eğitim konusuna son dört yıldır özel bir ilgi duyuyorum. Bir sürü kitap ve makale okudum. Ardından bu blogda kısa yazılar yazdım ama devamını getirmedim. Çünkü daha ciddi olarak çalışmak istedim ve düşüncelerimi kitaplaştırmaya karar verdim. Yaklaşık iki sene boyunca kitabı yazdım. Son bitirişi yapmak üzereydim ama önce başkalarının da fikrini almak istedim. Kitabımı bir arkadaşımdan değerlendirmesini istedim. Birlikte çok de güzel bir iş çıkarmadığımı ama konunun oldukça ilginç olduğunu konuştuk. Daha sonra orijinal bir fikir ile kitabı yaklaşık bir sene boyunca birlikte yazdık. 

Kitap yazılı diyalog şeklinde ilerliyordu. O zamanlar okuduğum Platon'un Devlet kitabından esinlenmiştim. Tabi ondan farklı olarak biz gerçekten diyalog kuruyorduk. Devlet kitabından Sokrates'i dinleyenlerin, kısa soruları ve Evet/Hayır cevapları dışında çok nadiren uzun konuşmaları oluyordu. Oldukça asimetrik bir diyalog... Bunu gerçekten diyalog şeklinde yaparsak okumasının daha keyifli olacağına karar verdik. Yaklaşık bir sene kadar da bunu devam ettirdik. Kitap yine bitmeye yakınken, kitabı yayınlamadan önce bir podcast oluşturmaya karar verdik. Hem bu podcast ile ilerde yayınlayacağımız kitap üzerine ilgi çekecek, hem de fikirlerimizi gözden geçirecektik. Daha da önemlisi kitap okumaya zaman bulamayan gençliğe ulaşmak için podcast daha iyi bir çözüm gibi göründü.

Biz de yazdıklarımızı okumadan, doğaçlama olarak kitap içeriklerini yeniden tartıştık ve bunları yayınladık. Podcastin adını `Cahil Hoca` isimli bir kitaptan esinlenerek seçtik. Zaten podcastin ilk beş bölümünü de kitabın değerlendirmesi için ayırdık. Bu podcastte konuştuğumuz konuların önemli olduğuna inanıyoruz. Aksi halde bu kadar emek harcamazdık. 

1. Eğitim/Öğretim sorunlarımız, pek çok toplumsal sorunla ilintili. 
2. Türkiye her geçen gün ekonomik rekabet gücünü kaybediyor. Bunda eğitime dair toplumsal bakış açısı önemli bir rol oynuyor. 
3. Eğitim sorunlarına uygulanabilir çözümler üretebilen bir merci yok. Devlet bunun için çok hantal. Eğitimciler ise soruna yanlış yaklaşıyor. 
4. Dünyadaki değişimlere ve gelişmelere ayak uydurmak için eğitimin bireyselleşmesi gerekiyor.

Bizim fikirlerimizin/önerilermizin bu sorunlara yardımcı olacağı düşüncesindeyiz. Mesele, oldukça derin olduğu için bizim konuşmalarımız da uzun olacak. Anlatmak istediklerimizin ana fikrinin anlaşılması için dahi en az 10-15 bölüm çekmemiz gerektiğini düşünüyoruz. 

Eğer ilginizi çekebildiysem podcastimizi Spotify, Youtube, Amazon Music, Google Podcast, Apple Podcast ve diğer pek çok uygulamadan ulaşabilirsiniz. Podcast sayfamız: [cahilhoca.com](https://cahilhoca.com/).